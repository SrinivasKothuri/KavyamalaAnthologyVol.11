१४७
07
रामकृष्णविलोमकाव्यम् ।
शय्यायामवनौ निपत्य च पुनः शय्यातले भूतले
वारं वारमुदग्रकान्तविरहज्वालाकुलातङ्कति ॥ १०० ॥
शृङ्गारशतकमेतज्जनार्दनाख्यद्विजन्मना रचितम् ।
तिष्ठतु तावद्यावत्तिष्ठति धरणीतलं सकलम् ॥ १०१ ॥
इति श्रीगोस्वामिजगन्निवासात्मजगोस्वामिजनार्दन भट्टकृतं
शृङ्गारशतकं संपूर्णम् ॥
दैवज्ञश्रीसूर्य कविविरचितं
रामकृष्णविलोम काव्यम् ।
स्वकृतटीकया समेतम् ।
श्रीमन्मङ्गलमूर्तिमार्तिशमनं नत्वा विदित्वा ततः
शब्दब्रह्ममनोरमं सुगणकज्ञानाधिराजात्मजः ।
यद्रन्थाध्ययनैर्विनेयनिवहो ऽप्याचार्यचर्यामगा-
त्सोऽहं सूर्यकविर्विलोमरचनं काव्यं करोम्यद्भुतम् ॥
छन्दः पूरणमुत्क्रमक्रमविधौ साकाङ्क्षता तत्पदे-
स्वारम्भाच्चरिते क्रमोऽपि सुतरामेतत्त्रयं दुर्गमम् ।
एवं सत्यपि मन्मतिः कियदपि प्रागल्भ्यमालम्बते
तत्सर्वे गुणिनः क्षमन्तु यदहो यूयं श्रमज्ञाः स्वयम् ॥
कदाचिदपि संतरेत्कृतिपरो नरो नीरधि कथंचिदपि धावति प्रवरधाम धाराध्वनिः ।
ऋतेऽप्यतिविशारदा प्रचुरशारदानुग्रहं विलोमकविताकृतौ सुकविधीरधारा भवेत् ॥
भागीरथी रामकथातिरम्या कालिन्दिका कृष्णकथा मनोज्ञा ।
सरस्वती सूर्यकवे स्तृतीया स्नातुं प्रयागेऽत्र मतिः कवीनाम् ॥
समाक्षराद्रिर्विषमाक्षरार्धा द्वेधा भवेद्वयत्तकवित्वसीमा ।
समानभिन्नार्थतया द्विधाद्या भिन्नाक्षरार्या च भवेद्वितीया ॥
अथ कवित्वपरिभाषा पिङ्गलादौ कथिता -
'अध्याहारो यत्तदोर्वा क्रियायाः पादाद्यन्ते वा विसर्गो विसर्गः ।
कुत्राप्यूह्या लक्षणाव्यजना वा विद्यादेतां चित्रकाव्यानुपूर्वाम् ॥'
नैकाक्षराणि छन्दोक्तिर्नाप्रसिद्धाभिधानकम् ।
नैव व्याकरणक्लिष्टं द्राक्षापाकोऽत्र केवलम् ॥१४८
काव्यमाला |
अथ ययोः कथाप्रसङ्गस्तावेवेष्टदेवतात्वेन प्रणमति-
तं भूसुतामुक्तिमुदारहासं वन्दे यतो भव्यभवं दयाश्रीः ।
श्री यादवं भव्यभतोयदेवं संहारदामुक्तिमुतासुभूतम् ॥ १ ॥
तं भूसुतामुक्ति वन्दे । भूसुताया रावणरक्षितायाः सीताया मुक्तिर्मोक्षणं यस्मात्तं
राघवं वन्दे । नमस्कारोमीत्यर्थः । किंभूतम् । उदारहासम् । उदारो गम्भीरो हासो यस्या-
सौ तथा । उद्वेगनिमित्तेषु सर्वानर्थेषु प्राप्तेष्वप्यनुद्विग्नमित्यर्थः । पुनः किंभूतम् । भव्यभवम् ।
भव्यः पवित्रो भवोऽवतारो यस्यासौ तथा । अथ कथम् । यतो दयाश्रीश्च बभूवेत्यध्याहारः ।
दया भूतदया श्रीश्च शोभा च तयोर्निदानमित्यर्थः । एतद्रामपक्षे ॥ कृष्णपक्षे तु — श्रीयादव
वन्दे । किंभूतम् । भव्यभतोयदेवम् । भव्या उत्तमा भा दीप्तिर्यस्यासौ सूर्यः । तथा तो-
यशब्देन चन्द्रः । जलात्मकत्वात् । तयोद्यतनाद्देवः | सूर्याचन्द्रमसोरपि प्रकाशक
इत्यर्थः । तदुक्तम् —' यदादित्यगतं तेजो जगद्भासयतेऽखिलम् । यच्चन्द्रमसि यच्चानौ
तत्तेजो विद्धि मामकम् ॥' अथ किंभूतं यादवम् । संहारदामुक्तिम् । संहारोऽनर्थस्तं
ददातीति तथाविधा पूतना तस्या मुक्तिर्मोक्षो यस्मात्स तथा तम् । पुनः किंभूतम् ।
उत प्रत्युत असुभूतम् । सर्वत्र प्राणरूपेणावस्थितमित्यर्थः । अथवा प्राणनं जीवनं तद्रूपं
चैतन्यस्वरूपम् । तदुक्तम्— ' अहमात्मा गुडाकेश सर्वभूताशयस्थितः' इत्यादि । पूतनायै
मुक्ति दातुमन्तर्यामित्वेन स्वयमेव प्रेरकोऽभूदित्युक्तम् ॥
-
I
ननु देहवतोऽपि रामादेः कथमन्तर्यामित्वमित्याशङ्कय तुल्याक्षरयेन्द्रवज्रयाह-
चिरं विरंचिर्न चिरं विरंचिः साकारता सत्यसतारका सा ।
साकारता सत्यसतारका सा चिरं विरंचिर्न चिरं विरंचिः ॥ २ ॥
विरंचिर्ब्रह्मा द्विपरार्घावसानं यावत्सर्वभूतापेक्षया चिरं तिष्ठतीति प्रथमम् । अपरं तु
आब्रह्मभुवनाल्लोकाः पुनरावर्तिन इति श्रवणान्न चिरं विरंचिरिति ज्ञायते । तस्यायुषः
परिमितत्वात् । अथ साकारता सत्यसतारकास्ति । सेति तच्छब्देन रामस्य या साकारता
सत्यसतारका | तारकेण सहवर्तमाना सतारका । सत्या सती सतारका सत्यसतारका । स-
त्यमवाधितं विज्ञानमयं तारकं यद्ब्रह्म तद्रूपेत्यर्थः । रामपक्षे एतत् ॥ कृष्णपक्षे तु-
साकारतासत्यसतारकास्ति । या कृष्णरूपिणी साकारता सा सती सर्वदैव वर्तमाना । नि-
त्येत्यर्थः । किंभूता । असतारका | तारकाभिः सहवर्तमानं सतारकं व्योम, तन्न विद्यते
यस्याः सा असतारका । व्योमापि यस्यां लीयते इतः परं नित्यत्वं किं वर्णनीयमित्यर्थः ।
चिरं विरंचिरित्यादि पूर्ववत् ॥
अथ रामकृष्णाभ्यां यां मायामवष्टभ्य साकारता स्वीकृता तस्याः स्वरूपं समाक्षरया
रथोद्धतयाह---
तामसीत्यसति सत्य सीमता माययाक्षमसमक्षयायमा ।
माययाक्षमसमक्षयायमा तामसीत्यसति सत्यसीमता ॥ ३ ॥रामकृष्णविलोमकाव्यम् ।
१४९
असति सत्यसीमता तामसीति । असति शुक्तिकारजतवदसत्ये प्रपञ्चे सत्यसी -
मता सत्यत्वमर्यादा तामसी मायेति । अथास्या असत्यत्वं कार्यवशादनुभूयत इत्याह-- माय-
येति । यया मायया कृत्वा मा लक्ष्मीः अयमा न विद्यते यमो नियमो यस्याः सा तथा । योग्ये-
योग्ये वा कुत्र स्थातव्यं कियत्कालं स्थातव्यमिति क्षणभङ्गुराया लक्ष्म्या यमो नियमो
नास्ति । उत्तरक्षणे बाददर्शनाद्रमरूपतेत्यर्थः । कथंभूतया यया । अक्षमसमक्षया ।
न क्षमं अक्षमं समक्षं यस्याः सा तथा । तस्या मायायाः स्वरूपे विचार्यमाणे समक्षत्वं
न प्राप्नोति प्रेक्षणेनैव नश्यतीत्युक्तत्वात् । यतः परमात्माज्ञानरूपो मायात्वज्ञानरूपा सा
कथं ब्रह्मसमक्षतां याति । यतो ज्ञानमज्ञानस्यैव घातकमित्यर्थः । एवमुभयत्रापि सममिति
समाक्षरपदद्वयम् ॥
एवमविद्यायाः स्वरूपं निरूप्येदानीं विद्यारूपं विषमाक्षरया शालिन्याह-
का तापघ्नी तारकाद्या विपापा त्रेधा विद्या नोष्णकृत्यं निवासे ।
सेवा नित्यं कृष्णनोद्या विधात्रे पापाविद्याकारताघ्नी पताका
४ ॥
अत्र त्रिविधसंसारतापनी कास्तीति विचार्यमाणे त्रेधा विद्यास्तीति । त्रिःप्रकारा त्रेधा
ऋग्यजुः सामात्मिका । ननु तर्हि न कर्मकाण्डं विद्याशब्दव्यपदेश्यम् । विद्यां चाविद्यां च
'यस्तद्वेदोभयं सह’इत्याद्युक्तत्वादित्याशङ्कयाह । किंभूता त्रेधा विद्या । तारकाद्या । तारकं परं
ब्रह्म श्रीरामाख्यमाद्यं श्रेष्टत्वान्निरूपणीयत्वेन प्राप्तं यस्याः सा तथा । उपनिषद्विद्यात्मि-
केत्यर्थः । पुनः किंभूता । विपापा विगतं पापमज्ञानं यया सा तथा । अथ तस्याः पापो -
पशामकत्वे दृष्टान्तमाह--- निवासे नोष्णकृत्यमिति । नितरां वासो यस्मिन्निति निवासः
शीतलच्छायाद्युपस्कृतं गृहं तस्मिन्नुष्णकृत्यं संतापभवनं नास्ति । तद्वद्वेदार्थपरिशीलनेन
त्रिविधतापोन्मूलनमित्यर्थः । रामपक्षे चैतज्ज्ञेयम् ॥ कृष्णपक्षे तु -- कृष्णभक्तिसहकृतैव विद्या
अज्ञाननाशकर्त्रीत्याह -- सेवा नित्यमिति । विधात्रेऽनुष्ठात्रेऽर्जुनाय ब्रह्मणे वा कृष्णनोद्या
नित्यं सेवा पापाविद्याकारतानी भवति | कृष्णेन नोद्या प्रेर्यमाणा नित्यं सेवा अन-
न्यभक्तिः सा पापं दुःखं तन्मूलमविद्याकारोऽज्ञानं तदुभयमपि नाशयति । तदुक्तं भगव-
गीतायाम् — 'भक्त्या त्वनन्यया शक्य अहमेवंविधोऽर्जुन । ज्ञातुं द्रष्टुं च तत्वेन प्रवेष्टुं च
परंतप ॥ इति । अनन्यभक्तिरेव कृष्णसाक्षात्कारे निमित्तमिति सदृष्टान्तमाह-- किं-
भूता
सेवा । पताका । पताकेव पताका । यथा गरुडलाञ्छनाङ्किता कृष्णध्वजपताका
दृष्टमात्रैव आगतः कृष्ण इति साक्षात्कारं व्यनक्ति तद्वदनन्यभक्तिरपीत्यर्थः ॥
--
अथ प्रथमं मायापरमात्मनः समक्षं स्थातुं न शक्नोतीति स्वरूपानुसंधानेन मायाया-
स्तिरस्कार इत्युक्तम् । तत्रात्मज्ञाने महानायासः । श्रीरामसेवया तु विद्याप्राप्तिस्तया
तत्कालमेवाज्ञाननिरास इति विषमाक्षरयेन्द्रवज्रयाह-
श्रीरामतो मध्यमतोदि येन धीरोऽनिशं वश्यवतीवराद्वा ।
द्वारावतीवश्यवशं निरोधी नयेदितो मध्यमतोऽमरा श्रीः ॥ ५ ॥१५०
काव्यमाला |
--
वा इत्यथवा स पुमान्धीरः येनानिशं श्रीरामतः मध्यमतोदि श्रीरामतो निमित्तभू-
तान्मध्यं मध्येऽवभासमानं प्रपञ्चाख्यमतोदि नाशितम् । स एव धीर इत्यर्थः ।
किंभूताच्छ्रीरामतः । वश्यवतीवरात् । वशं नेतुं समर्थ वश्यं रूपं तद्वती जानकी तस्या
वरात् । भर्तुरित्यर्थः ॥ कृष्णपक्षे तु — निरोधी पुमान्मध्यं तु चिदचिद्रन्थिस्वरूपं मनः
इतः प्रपञ्चाद्वारावतीवश्यवशं नयेत् । वायुनिरोधीन्द्रियनिरोधी च पुमान्द्वारावत्या
वश्यस्तत्रासक्तः कृष्णस्तत्र वशं नयेत् । योगेन वैराग्येण वा चित्तं निरुध्य श्रीकृष्ण
एव एवं वशं नयेदित्यर्थः । तत्र किं भवतीत्याह - अतोऽस्मादुपायाच्छ्रीर्मोक्षलक्ष्मी-
रमरास्थिरा भवति । अन्यथा निरोधवानपि विघ्नैरभिभूयत इत्यर्थः । उक्तं च- ' तथा न
ते माधव तावकाः क्वचिद्रश्यन्ति मार्गात्' इत्यादि ॥
अथ कथाप्रारम्भः- तत्र विश्वामित्रः स्वयज्ञसंरक्षणार्थं रामं याचितुं दशरथं प्रत्यगा -
दिति विषमाक्षरया रथोद्धतयाह--
कौशिके त्रितपसि क्षरव्रती योऽददाद्दितनयखमातुरम् ।
रन्तुमास्वयन तद्विदादयोऽतीत्ररक्षसि पतत्रिकेशिकौ ॥ ६ ॥
-
यः क्षरव्रती द्वितनयस्वं कौशिकेऽददात् । क्षरेषु सर्वेषु भूतेषु व्रतमभीप्सितपूरणं येन
तथाविधो दशरथो द्वयोस्तनययोः समाहारो द्वितनयं तदेव स्वं धनं कौशिके विश्वामित्रे
दत्तवान् । ननु प्राणादपि प्रियतमं पुत्राख्यं धनं विश्वामित्रार्थं केन निर्बन्धेन दत्तवानि -
त्याशङ्कयाह – किंभूते विश्वामित्रे | त्रितपसि त्रिः प्रकारकं त्रिगुणात्मकं प्रसादक्षोभसमर्थ
तपो यस्य स तथा । तस्मिन्किभूतं द्वितनयस्वम् । आतुरम् । पित्रोर्वियोगादित्यर्थः ॥
कृष्णपक्षे तु —- श्रीशुकः परीक्षितं प्रति वक्ष्यमाणं कृष्णकथोद्देशमनुवदति - भो आस्वयन,
आ समन्तात्सुष्ठु अयनं गतिः परमार्थगतिर्यस्य तथाविधः परीक्षित् । तद्वित्कृष्णोऽतीव्ररक्षसि
न विद्यते तीव्रं रक्षः यस्मात्तदतीत्ररक्षस्तस्मिन्पूतनाख्ये । तथा पतत्रिकेशिकौ पतत्री
पक्षी वकासुरः, केशी हयरूपी दैत्यः, तयोः कुः पार्थिवशरीरं तस्मिन्नादयोऽस्ति । आसम-
न्ताद्द्या कृपा यस्य स तथा । पूतनाबककेशिशरीराणि कृपयैवातारयदित्यर्थः । किं
कर्तुम् । रन्तुं क्रीडां कर्तुम् । क्रीडाछलेनेत्यर्थः ॥
अथ विश्वामित्रेण सह रामं प्रस्थितमाकर्ण्य राक्षसास्ताटकां प्रेषयामासुरित्याह-
लम्बाधरोरु त्रयलम्बनासे त्वं याहि याहि क्षरमागताज्ञा ।
ज्ञातागमा रक्ष हि या हि या त्वं सेना बलं यत्र रुरोध बालम् ॥ ७ ॥
भो लम्बाधरोरु, त्वं क्षरं याहि । अधरश्च ऊरू च अधरोरु । लम्बमधरोरु यस्याः सा लम्बाध-
रोरूः तस्याः संबोधनम् । तथा किंभूते । त्रयलम्बनासे । त्रये लोकत्रये लम्बी नासा यस्याः
सा तथाविधे । त्वं क्षरं नाशयोग्यं मानुषदेहं रामं याहि याहि । आदरे वीप्सितद्विरुक्तिः । किं-
भूता त्वम् । आगताज्ञा । आगता प्राप्ता आज्ञा रावणाज्ञा यया तथा ॥ कृष्णपक्षे – श्रीकृष्णं
गोकुलस्थितमाकर्ण्य कंसः पूतनामाज्ञापयति-- हे पूतने, त्वं तत्र याहि । बलं पुरुषार्थ रक्ष ।रामकृष्णविलोमकाव्यम् ।
१५१
तत्र केत्याह-यत्र सेना बालं रुरोध । इनेन स्वामिना नन्देन सहवर्तमाना यशोदा बालं
कृष्णं रुरोध रुद्धा आच्छाद्य स्थितवती तत्रेत्यर्थः । कुत एतावन्तं विश्वासं कृतवती -
त्याह-हीति निश्चयेन । ज्ञातागमा ज्ञात आगमो यया सा । कोऽपि बालघातार्थे आ-
यास्यतीति संभावयन्तीत्यर्थः ॥
अथ ताडकया सह शूर्पणखापि समागतेत्याह-
लङ्कायना नित्यगमा धवाशा साकं तयानुन्नयमानुकारा ।
राकानुमा यन्ननु यातकंसा शावाधमागत्य निनाय कालम् ॥ ८ ॥
लङ्कायना तथा साकं नित्यगमाभूत् । लङ्कायामयनं गतिर्यस्याः सा शूर्पणखा तया ता-
ढकया साकं नित्यगमाभूत् । नित्यं गच्छतीति नित्यगमा । पर्यटनासक्ता भूदित्यर्थः ।
अनुन्नयमानुकारा । न नुन्नः प्रेरितोऽनुन्नः स्वतः प्रवृत्त एवंविधो यो यमः कृतान्तस्तद्व-
दनुकारो यस्याः सा । निष्कृपेत्यर्थः । किंभूता । धवाशा धवविषयिणी आशा यस्याः सा
तथा । रामं भर्तारमपेक्ष्यमाणा ॥ कृष्णपक्षे --- शावाधमा आगत्य कालं निनाय । शवप्रियाः
शावाः क्रव्यादास्तेष्वधमा बालघातिनी पूतना आगत्य गोकुलं प्राप्य कालं खग्रासकं कृष्णं
निनाय प्राप्तवती । ननु राक्षसी गोकुलान्तर्गता तत्रत्यैः किं पूर्व न निषिद्धेत्याह — यद्यतो
राकानुमा । राका पूर्णिमा तया अनुमीयते सा । प्रथमं राकावदतिसुन्दरं रूपं धृतवती त-
दाक्षिण्येन केनापि गृहान्तर्गमनेनाक्षिप्ता । नन्विति निर्धारेण । यातकंसा । यातोऽन्तरितः
कंसो यस्याः सा तथा । पुनः कंसेन न दृष्टा । कृष्णग्रस्ता सती विपन्ना इत्यर्थः ॥
अथ विश्वामित्रस्य यागव्यवस्थामनुष्टुवाह-
गाधिजाध्वरखैरा ये तेऽतीता रक्षसा मताः ।
तामसाक्षरतातीते ये रावैरध्वजाधिगाः ॥ ९ ॥
गाधिजो विश्वामित्रस्तस्याध्वरो यागस्तत्र वैरं येषां ते खरदूषणादयस्ते अतीता
रामेण ते हताः । देहादिप्रपञ्चमतिक्रम्य गता इत्यर्थः । किंभूताः । रक्षसा रावणेन
मताः स्वसंमानेन प्रसिद्धाः ॥ कृष्णपक्षे - पूतनावधमाकर्ण्य कंसेनान्ये बकतृणावर्तादयः
प्रेषिता: इत्याह- तामसाक्षरतातीते कृष्णे सति ये रावैः प्रेषिता दैत्या ते अध्वजा-
धिगा आसन् । तामसाहंकारेणासमन्तादुत्पन्नायाक्षरता प्रपञ्चात्मकता ततोऽप्यतीते
परब्रह्मरूपे कृष्णे सति दैत्या रावैः कंसनिदेशशब्दैरागतास्तेऽध्वजाधिगा गोकुल -
मार्गाने जाता या आधिर्मानसी व्यथा तां गच्छन्तः प्राप्ताः । अहो गोकुलं गत्वा प्रप-
श्वातीते कृष्णेऽस्माभिः किं कर्तव्यम् । पूतनावन्मर्तव्यमिति पर्याकुलचित्ता आसन्नित्यर्थः ॥
अथ मुनिभिः केवलं रामार्पणबुद्ध्या कृतस्य यागस्य प्रशंसामाह-
तावदेव दया देवे यागे यावदवासना ।
-
नासवादवया गेया वेदे यादवदेवता ॥ १० ॥